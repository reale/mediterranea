# calipso

agli antichi tempi  
appartiene il tuo amore  
quando altri dèi altro sole  
presiedevano al destino

però qui il sonno  
di volta a volta  
farmaco prezioso  
ladro di sperienze  
scambia con il dolore oblio  
con vita altra vita

vorrei che morisse il tuo amore  
e poi nel giorno nuovo  
rinascesse intatto  
come un granaio sigillato

però qui il tempo  
s’avvolge qualche volta  
in riccioli o spire  
e sottrae agli sguardi  
il suo gioco segreto

elisir di sole di terra d’erbe  
mia patria trasmutata  
che a me ti nascondevi  
a dodici passi appena  
t’ho ritrovata  
son vicino a perderti ancora

però io disperso  
in un letto a difendermi da tedio  
o peggio da carezze  
solventi sleali  
segno della tua cura  
o a ritrovarmi in autocratici gesti

mille volte l’ho passata  
stanotte la frontiera  
misticanza di sonno e veglia  
esplosione di frammenti

quali ragioni dentro questa smania  
di cercare sempre nel presente  
un andersh una fuga  
un essere diverso  
il permesso di vivere portandomi  
un segno segreto sottopelle?
