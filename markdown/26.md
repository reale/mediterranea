# stasimo iv

non è difficile sopravvivere  
del passato è sufficiente  
scordare fallimenti delusioni  
ed errori e sofferenze  
occasioni perdute e gli amori  
sciupati e i piaceri non saputi

non è difficile sopravvivere  
del domani non ammettere paure  
esibirsi indifferenti se all’orizzonte  
s’approssima il fantasma della vecchiaia  
come sera copre lungamente  
i passi dei monti

non è difficile sopravvivere  
se un altro giorno si sa  
s’aggiunge agli altri passati  
e dunque ignoriamo la fame  
e il sonno e la fatica  
straziamoci le carni  
affinché imparino a non concedersi  
al desiderio

non ci è permesso ricordare  
che è umana stirpe la nostra  
debole vulnerabile  
ma suscitiamo a noi stessi  
una corazza d'acciaio  
impenetrabile più che scudo d'Achille
