# odisseo

le lasciai da un pezzo le Sirene  
sono ancora là temo  
prigioniere di un prato fiorito  
verrà anche per loro l’incontro  
e la consapevolezza?

quanto a me  
non so se confessare che  
ho nostalgia di quei giorni

ormai è parecchio che vado per isole  
che mi perdo nel cabotaggio piccolo

l’approdo lo tengo lontano  
ci son nato sì  
ci ho conosciuto donna  
ho generato

ma è troppo grande il mondo là fuori  
troppa febbre brucia ancora di vita  
e Itaca è l’approdo e la pace

ho imparato ad apprezzare quel che si dà  
di umano tra due che s’incontrano per caso  
in un mercato di terre lontane

lo sguardo d’intesa  
una stretta di mano virile  
il calore dell’accoglienza  
e anche la furbizia e il raggiro  
tutto quanto c’è di umano negli uomini

come esser soli  
se ogni uomo  
ogni straniero  
lo saluti compagno  
alla smania che ti agita il sangue  
se senti tua ogni terra  
affacciata su un mare comune?
