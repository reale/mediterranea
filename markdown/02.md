# mare i

crespo azzurro teso  
panno steso d’azzurro  
alle bande d’acciaio

supremazia d’un elemento  
spiegato  
tra lembi sterili d’un altro

ci sia feconda  
la tua collera

ci sia magistero  
il metro nascosto  
dei tuoi capricci

ci sia fondamento  
di tutti i giorni  
attingere in te  
scaturigine e termine

ci sia dato
per sapienza estrema  
di riconoscere  
nel tuo esigere  
nel tuo suggere  
nel tuo uccidere  
il saldo d’un debito

ci sia permesso  
di amare in te  
la tua crudeltà  
il tuo nascondere  
il tuo disvelare  
il tuo farti  
itinerario
