# mare v

dall’alto vorrei saperti  
come albatro o gabbiano  
che abita le tempeste  
che non teme canto di risacca

dall’alto vorrei tracciarti  
i confini infinitamente intarsiati  
le tue curve frattali  
più dolci delle ànche dell’amato

sono grani d’uva Tiro  
ed Efeso e Smirne  
e Cuma e Alessandria  
grani d’uva di Corinto  
afformicolati di uomini

sono cascate di guizzi  
sul crespo dell’acqua  
fremiti di corde di cetra  
e campi di croquet  
di salti di delfini

sono amabili  
anche i mostri del tuo es  
anche le collere  
che ti corrono nel ventre

e dall’alto vorrei vederti  
e parlare di te ai compagni  
dall’alto magari d’un paio  
d’ali rubate ai gabbiani  
o artatamente divisate  
da un padre  
mastro d’inciarmi
