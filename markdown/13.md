# minotauro

ogni andito  
ogni piega  
ogni diverticolo  
del labirinto  
promettono fuga  
ma insidiosi mi tengono  
tra le mura della tana  
levigate  
immutabili  
conosciute

ormai non conto più i giorni  
finché si incastrino in schema  
sempre eguale le costellazioni  
finché colmino il perimetro  
del mio groviglio  
gli stridi di fanciulli impuberi  
due volte sette  
femmine e maschi in parti eguali  
e quasi  
ignari di sesso

si aspettano che ne faccia scempio  
e mi fuggono addosso  
inondati da paura di bestie

sempre eguale terrore  
se ne colmano gli sguardi  
sempre eguale  
gli schiaffeggia le nari  
la fragranza della mia carne  
sempre eguale a essere  
troppo pronta a dargli retta

loro già edotti che il labirinto  
sa troppi ingressi e nessun esito  
che non sia la mia tana  
che non sia la mia carne  
né di costoro è concesso liberarmi

si aspettano che ne faccia scempio  
e mi fuggono addosso  
inondati da voglia di bestie  
e un lampo di sfida o trionfo  
negli sguardi e lo indovinano  
che magari gli invidio  
la rapida fine

la loro carne che già si apre  
pressata dalla mia sempre  
troppo prevedibilmente ridesta  
da terrore o voglia di bestia  
e intanto ho perso il conto  
delle volte e degli squarci

attendo soltanto  
chi il nomos comandi di spezzare  
la ciclicità di questo tempo  
perso nel groviglio di me  
attendo soltanto ormai  
un punto e basta

e poi il terrore a mia volta  
mi prende e mi chiedo  
se non sia già giunto  
se non sia perso anche lui  
nel suo labirinto  
se non sia più questo il tempo  
o il luogo giusto per attenderlo  
se non siano anche i suoi occhi  
dilatati da sensi bestiali  
o se non venga qui per irridermi  
giorno per giorno

lascio a marcire  
carogne di gioventù  
chiedendo che lo trascini  
fin quaggiù la voglia  
se ne abbia di eguali alle mie

e già si approssima la sizigia  
degli astri nel cielo  
e già ho deciso  
rifiuterò stavolta il pasto  
rifiuterò lo scempio  
che non sia forse  
tra i due volte sette giovani  
il liberatore

ma se così non sia  
risparmiandoli tutti  
li farò miei compagni nell’attesa  
riservando loro una sorte  
certo peggiore  
eguale alla mia
