# stasimo i

due fili gemelli ci sono  
e uno è presso il confine  
i due s’intrecciano  
senza stridere

due rivoli d’acqua ci sono  
gemelli che cercano il mare  
e uno è presso il confine  
i due si mescolano  
nascostamente  
sotterranee acque

e ogni foglia giovinetta sui rami  
del mio campo  
ha l’eguale presso il confine  
e così ogni petalo e spine  
di rose selvatiche

di ogni specie vivente  
pesci e uccelli e serpenti tra l’erba  
di ogni specie due gemelli vivono  
uno qui accanto a me  
e l’altro presso il confine  
accordando entrambi la rapida vita  
su un modo comune

e di profumi e di balsami dolci  
di spezie e d’unguenti d’Oriente  
che si danno l’oncia al prezzo  
di una notte  
e d’armonie di cimbali e d’àuli  
e di versi misurati dall’aedo  
e di veli di regine  
e di maschere di morti  
nulla esiste che non abbia
presso il confine il suo gemello

luce di candele  
e le ombre  
guizzanti sui muri  
e calici di vino  
accanto a una caccia copiosa  
accanto al trofeo di un carniere rigonfio

e conchiglie e gabbiani e stelle marine  
gemelli da esibire in reti gemelle  
e alberi di navigli e sartie e fasciame  
perduti sul mare...

io stesso fui  
conchiglia delicata  
muto pesce nel mare  
pianta e uccello  
e fanciulla e ragazzo  
ma ora sento la mia vita  
ridiscendere la china  
inseguire le origini
