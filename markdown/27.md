# approdi?

eppure mare c’era scritto  
nella carne dell’uomo  
non polvere  
né terra impastata a sudore  
ma acqua  
acqua salsa  
acqua di mare

e allora non ci è permesso ricordare  
che è umana stirpe la nostra  
umane vulnerabile stirpe

e ignoriamo la fame  
e sonno e fatica  
straziamoci le carni  
affinché imparino a non concedersi  
alla voglia di stare

nulla importa il gravame dei giorni  
pur di sfiorare le rive e andare  
non prima però di aver visto  
empori fenici e barattate  
ambre e conchiglie e saputi  
di prima mano i modi  
di amarsi nei porti sparsi  
per le rive ma poi andare

non per tornarne cospicui  
da pletorici bovi ammansiti  
come prescrivono i saggi  
a Itaca di pecunia o esperienza  
o dottrina o perché ne sia  
meglio pasciuta l’età grave  
sazia nel letto stato in caldo

ma perché tracciare solchi  
con le rapide navi sull’acqua  
perché andare oltre il giro  
stretto della terra  
oltre la solidità  
cara sotto i piedi  
è destino d’uomo

né conta che sia di piccolo  
cabotaggio la rotta di Odisseo  
o di mare alto

perché andare ancora e ancora  
e sì dispiegare ovunque astuzie  
e voglia e tracotanza e male  
a star lontani è umano  
ma prestare orecchio  
al canto di un altrove  
onnipresente  
è destino d’uomo

perché andare per andare  
è destino di quanti ci sono mortali  
e lasciarne i più fortunati  
al mare gravame di carne  
quando nomos fa essere sera

sacertà di quanto eternamente muta  
eternamente a sé eguale  
che non sanno misurare né il tempo  
stabilito dalla madre  
né l’esasperante incespicare dei secoli  
né l’avvicendarsi piatto di stagioni  
di opere e di giorni

era scritto mare in noi  
e doveva essere  
mare
