# stasimo ii

nessun gesto è più antico  
che impastare il pane  
meno che mettere a dormire  
le ossa dei morti  
meno che dar sollievo alla carne  
se chieda raschiamenti ulteriori

nessun gesto è più antico  
che affondare il coltello  
nella carne calda d’un uomo  
che sia nemico o compagno  
o giovane vergine dio  
da restituire ai suoi pari

si mangia poi  
per assorbire  
per comprendere  
perché non vada perduto midollo vitale  
né si sciolga continuità tra i mortali

sono lo stesso pietà e violenza
