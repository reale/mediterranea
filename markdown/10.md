# argonauti

così nuovo il mondo  
ha già confine

o limite o termine  
estremo bordo  
recinto  
frontiera

misura

oltre cui non va  
neppure la lancia scagliata  
da un passo  
ma dicono resti confitta nell’aria

vado

lascio  
il mio campo  
raccolgo brigata scelta di compagni  
preziosa agli dei gioventù  
se possa servire a obbligarne i favori  
un dono di carne lungo la strada

poi tornare indietro a contare  
magari con meno abbondante  
messe d’eroi  
magari lasciata cadere  
tributo all’andare  
mia pelle già stata  
già storia  
io stesso mutato

è mio il viaggio  
mio l’andare  
e cosa esigerà il mare  
in cambio di lasciarmi passare  
che io non possa dargli?

io voglio  
strofinare il ventre  
delle mie navi sul suo  
ventre antico

e poi non è vero che il mondo  
sia nuovo  
così tanto
